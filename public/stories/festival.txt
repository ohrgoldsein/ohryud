מעשה מבני כפר במדינת רומעניע
לפני שהתחיל רבינו הקדוש לספר את סיפורי ה'ספר מעשיות', נענה ואמר: "אִיךְ וֶועל שׁוֹין אָן הֵייבְּן מַעֲשִׂיּוֹת דֶּער צֵילִין!" (- עתה אתחיל לספר מעשיות!). (חיי מוהר"ן, קנא).

מעשה אמיתי מזקני, יאריך השם שנותיו בנעימים, שמסוגל לעורר לתשובה.

לפני כמה שנים לא רבות, כשכבר נזרקה שיבה בראש זקני ר' שמעון, נתמלא געגועים למקום אבותיו רומעניע שנתגרש ממנה והיה חפץ מאוד לשמוע שפת אימו מאותה מדינה. אז בא דודי ושם צלחת גדולה בגג ביתו של זקני, שקורין אותה לווין, והיה יכול לקלוט בטלויזיה מיני ערוצים שונים ומשונים ממדינת רומניה הרחוקה ממנו.

ויהי היום ובאתי לדרוש בשלומו וראיתיו צופה בטלויזיה בעיון רב. וביום אחר היה צופה שוב באותו ערוץ בעיון רב גם כנ"ל ולא היה משגיח בי כמעט כלל. ואתמהה ואשאל "סבא, מה עניין מצאת בערוץ הזה שאתה צופה בו כל היום וכל הלילה?".

ויען ויאמר. "הלא אתה יודע? כי זהו ערוץ מופלא, שקורין אותו די פעסטיוואַל קאַנאַל (ערוץ הפסטיבל) שאין כמותו בכל הארץ!". ואשאל: "ומה ישדרו בו?". ויספר לי המעשה הזה.

שיש מקום אחד בעיר המלוכה של רומעניע, היא בוקארעשט הבירה, אולם גדול מלא מושבים, ובקדמת האולם עשו במה גדולה מאוד, וכל המצלמות של הערוץ מצלמים אותה הבמה יומם ולילה ולא ישדרו דבר אחר בלתי אותה במה ואותו אולם על יושביו. ועל הבמה יעלו ויבואו מנגני כלי-זמר, שרים ושרות, ועוד יבואו לרקוד בעוז על הבמה בריקודים הרומניים העממיים ובריקודים של הציגײנער (צוענים) עד כי רבה השמחה מאוד. ולאחר שעה ירדו כל המנגנים וכל הציגיינער הנ"ל, ויעלו עליה אחרים, ואף הם יתנו קולם בשיר ובמחול. ולאחר זמן גם הם ירדו ויעלו עוד אחרים אחריהם, כך כל שעות היום וכל שעות הלילה, מידי יום ביומו.

ושמעו של אותו אולם ואותה במה יצא ברחבי הארץ כולה, והיו באים מטעם הממשלה לשיר ולרקוד שם, וגם היו באות בנות העיר להראות שירתן מול הצופים, וגם הכפרים הנידחים, אפילו שאין להם טלויזיה לראות ורדיו לשמוע אותו ערוץ פסטיבל, שמעו שיש בעיר בוקארעשט אותו מקום כנ"ל, והיו מתאווים לבוא ולשיר ולרקוד בטלויזיה.

והיה פעם אחת, מכפר רחוק מאוד מהבירה ברומניה, ששמעו בני הכפר על אותו ערוץ, אף שלא ראו בעיניהם מעולם, רק ששמעו מן עוברי אורח הנוסעים בעגלה לכפרם, והיו נכספים ומשתוקקים להגיע ללב הארץ לאותה במה כנ"ל. וטקסו עצה מה לעשות עד כדי שיבואו לשם. ואמרו כדי להגיע לאותו ערוץ צריכים לתפור בגדי מלכות. והיו הנשים בכפר היו תופרות לכל האנשים והנשים מלבוש רקמה ושש כדרך שהיו תופרים באותה הארץ. ועוד אמרו צריכים ללמד התינוקות שירים ומזמורים כדי שיזמרו, וסגרו באותו כפר את בית הספר והיו מלמדים אותם רק שיר. והגברים היו מתקנים לעצמם כלי זמר ומנגנים בהם מבוקר עד ליל כדי שינגנו היטב לכשיגיעו לבוקארעשט. והעלמות היו הולכות אישה לרעותה ללמדה ריקוד, והיו רוקדות יחד לתקן צעדיהן. ועשו כל הסדר הזה שנה תמימה אחת, רצוני לומר, מיום שגזרו על עצמן לילך להעיר. ובשנה הזאת לא זרעו ולא קצרו ולא לימדו את התינוקות ולא חיתנו את הבנות, אלא רק עשו הכנה גדולה להגיע לאותו מקום.

ולאחר שסברו בעצמם שהם מתוקנים, לבשו בגדיהם ואסרו העגלות על כל כלי-הזמר, ונסעו לבירה לאותו אולם ולהערוץ הנ"ל. והגיעו לעיר וראו כל מעשי נימוסין וכל סגולת מלכים ויפול מורך בלבבם שמא לא יתנו להם לזמר. אבל בהגיעם לאותו מקום, שמחו בבואם האנשים הממונים, הקורין הפקה. ויעלו על הבמה כל בני הכפר ויתנו קולם בשיר ובמחול, וישמחו שמחה רבה שהגיעו לאותו מקום. והיו כל המצלמות מצלמות אותן לכל הארץ כולה וכל העם באולם היו שמחין ורוקדין גם.

וכשכילו מזמר ירדו מהבמה, ומיד עלו על העגלות וישיבו לכפר לזרוע ולחרוש ולשדך הבנות.

כה סיפר לי זקני שיחיה, ולמדתי כי אין מעשה ריק בעולם ובודאי הוא משל להתעוררות בתשובה. ולבארו מן המותר.

