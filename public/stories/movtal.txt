מעשה ממובטל בשבעה פרקים
פרק 1

האדם הוא יצור עובד. הומו אופוס. ככה אנחנו מציגים את עצמנו, וככה אנחנו רואים את שגרת יומנו. זה מה שהרהר לעצמו יוס בשעה שישב לו וחיכה בלשכת האבטלה. הוא ניסה להיזכר מתי בעצם התחיל לעבוד. האם בתור ילד כשאמא אמרה לו ללכת למכולת לקנות חלב והוא יכול לשמור את העודף ממטבע חמישה השקלים – זה נקרא לעבוד? או אולי הפעם הזאת בתיכון שבאיזה קיץ עבד כסדרן בכמה אירועים מזדמנים של העירייה. אולי בכלל השירות הצבאי נחשב עבודה, כי היה משכורת והיה אחריות, ואז מה אם זה היה בכפייה, מי אמר שצריך שעבודה תהיה רצונית. ואולי באמת באמת רק כשקם יום יום כמי שכפאו שד, נסע ברכבת למגדל נטול אופי, נכנס עם תג למעלית ויצא בשעה 17 לא לפני שעקץ עוד כוס קפה מהמטבחון, זה נקרא עבודה?

כך או אחרת יוס לא יכול היה לשחזר מתי הוא *לא* עבד. כאילו הוא יצור עובד, זה מה שיש לו לעשות וזה מה שהוא, אז מה פתאום כל האבטלה הזאת. הקיצוצים במשרד ("העולם עובד דיגיטציה, יותר הזמנות באינטרנט, אתה מבין, לא קשור לתיפקוד שלך בכלל") היו לגמרי בהפתעה ולא היה לו זמן להתארגן ולהתראיין. גם התחום שעבד בו היה כזה נישתי, והוא התחיל לפקפק האם בכלל יוכל למצוא עבודה בתחום. את החודש הראשון הוא העביר בבית, לא הלך לשום מקום. כאילו מראה ליקום שהוא נעלב ממה שהוא זימן לו. אולי גם להירגע טיפה ולחשוב בעצם מה הוא רוצה לעשות עם עצמו עכשיו. אבל רוב הזמן הוא פשוט שרף מול הטלפון או הטלוויזיה. לא הלך לשום ראיון, והחליט פשוט לחתום אבטלה, כי למה לא – הוא הרי שילם ביטוח לאומי כל חייו, אז שיהנה מזה גם. אבל ללשכה חייבים להגיע, וזה היה הדבר היחיד שעוד איכשהו נותר לו מ"החיים הקודמים". איזה שביב של סדר יום נורמלי, לשעה וחצי בשבוע. לקום, לשים דיאודורנט (גם על זה ויתר רוב הימים), להסתרק ולקחת אוטובוס למרכז העיר.

באופן מוזר, דווקא באותו יום בלשכה כשעלו לו המחשבות הקיומיות האלו, השגרה המבורכת של "אצבע-פקידה-המשרות האלו לא מתאימות לי-חתימה-הביתה", נשברה. הפקידה, בחורה בעלת ירכיים מלאות שתמיד לבשה מכנסיים רחבים שחורים, צמיד ושרשרת מגושמים עשויים חימר וצבועים בתכלת, ובעיניה מבט שיש בו משהו אמהי ומורתי בבת אחת, קראה בקול את המספר שהיה בידו של יוס, שחלם בהקיץ.

"613M !" קראה.

יוס מיהר אליה, למרות שבאמת לא היה לו מה למהר, אלא זה היה עניין יותר נימוסי.

"בוקר טוב, תעודת זהות בבקשה". ביקשה הפקידה, ענת שמה, למרות שכבר הכירה וזיהתה את יוס שבועות, אבל בכל זאת רצתה לשמור על יחסים קורקטיים.

"כן, קורן. מה זה, עברות של קוגן?". מלמלה לעצמה תוך כדי תקתוק במחשב. ואז פנתה אליו בשאלה ישירה למדי.

"תגיד יוסף", ציינה את שמו במלרע תקני וצורם, "אתה בכלל רוצה לחזור לעבוד?"

יוס קצת היה מופתע אבל התאפס מהר מאוד והתחיל לשחק את המשחק: "מה זאת אומרת? הרי למה אני מגיע לפה?" – ענה בהתחכמות לא מאוד משכנעת.

ענת גלגלה עיניים. התור היום ארוך וזה לא מחובתה להוכיח את המובטלים, אז היא פנתה לאפיק בירוקרטי ורשמי יותר. "כיוון שהיום אתה חותם אצלי את היום האחרון של משך התקופה המצוינת בחוק", התחילה להסביר, "וכיוון שלא התעניינת בשום משרה שהוצעה לך על ידי, אז יש לך שתי אופציות. אחת. קצבת האבטלה תופסק ואתה תמשיך את תהליך מציאת העבודה שלך לבד. שתיים, אתה עובד ליובי". ציינה, כאילו "יובי" זה מונח מקצועי. אבל מההקשר הוא הבין שזה מישהו שם בלשכה, ושכנראה הוא מטפל ב"בעייתיים" כמוהו.

בשלב הזה יוס היה משוכנע שזה לא באמת משנה. הפיטורין המעליבים קצת עיבו את עורו והוא הפך להיות יותר חוצפן ופחות מרוסן. למפגש הזה עם יובי מה שמו פעם בשבוע לא תהיה יותר מידי השפעה. הוא הסכים. היא החוותה בידה לצד השני של הלשכה שהיה ריק לגמרי.

תמיד כשהגיע ללשכה החלק השומם הזה נראה לו שייך לאיזה שירות אחר לגמרי, אולי מיסים. אבל מסתבר שגם זה היה חלק מלשכת האבטלה. הוא צעד לשם ולקח פתק מהמכונה. מן הסתם, תוך שניה שמע צלצול שתורו להיכנס לאשנב. יובי לא נראה כמו שדמיין אותו בכלל. הוא חשב שיהיה מישהו ניו-אייג'י כזה, עם מלא בודההות על השולחן, קוקו או מן-באן אסוף, וגוף רזה מטבעונות. אבל יובי האמיתי (יובל חסיד כמו שהיה כתוב לו על הדש) היה גבר בשנות ה-40, ראש שחור מתולתל אבל מטופח, ולובן שהיכה בזקנו הקצוץ. מראהו היה מלא, אבל ניכר שהיה בכושר, יוס הימר על תראטלון, איש ברזל, או משהו מהסגנון הזה.

באשנב הקבלה של יובי לא היו כסאות. אז יוס פשוט עמד שם והרגיש אידיוט כשיובי בכלל לא הסתכל עליו בעודו סתם עומד שם. הוא ניסה להגיש לו את תעודת הזהות, כאילו מאותת שהוא שם ומוכן, אבל יובי נפנף בידו ולא הרים מבט ממה שעשה שם, לא כל כך ברור מה. כיוון שיוס הוצרך לעמוד אז היה צריך לעמוד במרחק סביר כדי שיראה את כולו ולא באמת יכול היה להתקרב.

הפקיד ליקק באצבעו ולקח ריבוע נייר צבעוני מתוך מתקן הניצב לו על שולחנו. כתב עליו כמה מילים, קיפל באמצע לשתיים והגיש ליוס. יוס התקרב לקחת את הנייר.

"תהיה שם, נתראה שבוע הבא". יובי אמר בלקוניות מסויימת. אבל נפשו של יוס פתאום בערה בו. כשלקח את הפתק הרגיש לרגע שיובי אוחז אותו טיפה חזק לפני שהוא משחרר, כאילו זה שהוא לוקח את הפתק זה כמו הודאה שהוא מקבל את התנאים שהפקיד הזה מטיל עליו. הוא לא יכול לסרב פתאום, נראה פשוט לא שייך. תחושה של חוסר נעימות לאכזב אותו, אולי מעט פחד, אולי אפילו אהבה כזאת, רצון להיות כמוהו, להתלבש במכופרת מגוהצת ליום יום אחרי אימון בוקר ושייק עשב חיטה. הוא עשה את דרכו החוצה ופתח את הפתק כשהיה כבר מחוץ לתווך ראייתו של יובי. "ANNOTECHS LDT. פתח-תקווה, מגדלי TURN, קומה 10, יום שלישי (מחר), 09:00". אויש. נראה לו שהוא מכיר את המקום.

פרק 2

אנוטקס היו המתחרים הגדולים ביותר (בארץ לפחות) של המקום האחרון שיוס עבד בו. השם שלהם עלה תכופות, ומדי פעם שמעו על מישהו שערק לשורותיהם. ספציפית לתפקיד שאייש במקום הקודם, הוא לא ידע שיש משרה פנויה באנוטקס ולכן לא עלה על דעתו בכלל לנסות שם. ולמה ענת שרפה לו חודשים בכל מיני הצעות פח ויובי הזה פשוט קלע בול למה שהוא חיפש בשנייה.

יוס התייחס ברצינות להזדמנות הזאת ורצה לסגור את ההרפתקה המוזרה הזו של האבטלה. לבש באותו בוקר חולצה מגוהצת ונקייה, תפס אוטובוס (אחד מוקדם יותר כדי לא להגיע על הדקה), והגיע למגדל המרשים. הוא הרגיש בנוח, כבר מגיע את האזור ואת הנהלים. המשרד נראה בדיוק כמו הקודם. המטבחון עם כוסות הקרטון הממותגות מעל בר המים. חדר הישיבות עם שולחן הזכוכית. נייס, הוא חשב לעצמו. לחיצות ידיים, כמה חיוכים ומחוות ריקות. הראיון עבר מעולה. הוא הראה שליטה בתחום, עניין לעבוד במקום, וגם הניסיון במקום הקודם עזר מאוד. המראיינים צחקו מההתבדחויות הקלות שלו, הנהנו זה לזה, ואפילו בסוף הראו לו את המשרד של הבוס לעתיד שקם בלבביות מן הכסא ולחץ את ידו. זהו, נגמרה האבטלה, יוס חשב לעצמו.

אבל תשובה לא הגיעה. לא יום אחרי לא יומיים ולא שלושה. והנה עבר השבוע והגיע יום שני, היום של לשכת האבטלה. לרגע התלבט האם בכלל רלוונטי ללכת לשם, הרי הוא עומד לקבל את ה"כן" כל רגע. בסוף הוא הלך, אבל כדי להשוויץ שהלך לו מעולה וזהו זה.

הפעם הוא נכנס ישר לחלק השומם של הלשכה, לקח פתק (בשביל מה? כנראה למען הסדר הטוב), ושוב נעמד מול יובי. הוא נראה בדיוק כמו בפעם שעברה, רק שהגוון של החולצה היה קצת שונה. (ניחוש – כנראה היו לו כמה חולצות זהות עם צבע שונה, זה הטיפוס). יובי לא לקח את תעודת הזהות שלו. הפעם יוס קצת יותר התקרב וראה שיובי עובד עם רשימות של אנשים ספציפיים. כנראה "הבעייתיים", והשם שלו היה שם, זאת אומרת שהוא ציפה לראות אותו באותו יום. יובי כופף את גופו קצת ופתח מגירה נמוכה והוציא ממנה עלון צבעוני. הוא רשם עליו בעט תאריך ושעה, והגיש ליוס. "זה קורס להקניית כלים לראיון עבודה, 4 מפגשים. נתראה עוד חודש".

יוס התפרץ. "לא, לא, אני לא צריך, היה לי ראיון טוב באנוטקס, אני הולך לעבוד שם". יובי הסתכל עליו קצת מופתע, אולי מזלזל. "חזרו אליך?". "עוד לא, אבל זאת תחושת בטן, ואם לא, אז תביא לי ראיון במקום אחר". "אז דפקת ראיון במקום אחד ואתה בטוח שלא תעשה את זה במקום אחר?". הטון הישיר זעזע את יוס והוא נאלם ולא הצליח לענות. באותו רגע הוא נמלא זעם על יובי והחליט בינו לבין עצמו שלא ישתף איתו פעולה. "תקשיב ילד", פנה ליוס, "ככה אני עובד. הקורס הזה נחשב כאילו תחתום פה, אז תמשיך לקבל אבטחת הכנסה".

"אבל הוא באמת יתן לי כלים?"

יובי הרים את ידו בקלות במחווה של "לך תדע" או "אל תבלבל לי את המוח". יוס לקח את העלון ועזב בעלבון.

פרק 3

כמובן שהוא הלך לקורס הזה למשך חודש. במפגש הראשון כבר הייתה לו דעה נחרצת על האוכלוסייה. קורס של כל מיני שבורים ומבולבלים שלא מצאו את עצמם. נהג משאית וולגרי שנסע שנים מטעם תנובה, ועכשיו אין לו לא משאית ולא עבודה. עולה חדשה (כבר 15 שנה) שלא דוברת עברית יותר מידי, נושקת לגיל פרישה, אבל לא יכולה להרשות לעצמה לפרוש בגלל שאין לה פנסיה, צעירים אחרי מועדפת ואחרי טיול מהמזרח (הם היו קבוצה מלוכדת נפרדת כזאת ותמיד השתתפו יחד בתרגילים). מה לו ולהם. הוא בלי עבודה בגלל סיבות מקריות למדי. המדריך היה רזה וחלוש. המראה שלו שידר "חוסר כריזמה", אבל כשפתח את הפה היה בדיבור שלו משהו משכנע. משהו בבחירת המילים ואולי אפילו בניגון של המשפטים שהוא הדגיש. במפגש הראשון הוא ישב עם ידיים משולבות. ובהפסקות הוא גלל לעצמו בטלפון בצד. במפגש השני והשלישי יוס כבר נפתח. מאוד עזרה העובדה שהמדריך ("זכי", שם מפוקפק למדי שמאוד מגביל מה שאתה יכול לעשות בחיים), חילק להם תוכנית של כל המפגשים והוא ידע בדיוק למה לצפות. חלק גדול מהאג'נדה של המפגשים חזר על עצמו. פותחים ברפלקציה משותפת של סיפור שהשפיע עלינו, סיפור ילדות למשל אבל לאו דווקא. ("עוזר לדעת איך לספר סיפור גדול יותר"). ממשיכים בנקודות חוזק שלנו. בסוף לומדים למצות את הטוב גם מסיפורים רעים ולהודות על כך, ומסיימים במעיין ברכת פרידה משותפת. בין לבין היו כל מיני קטעים משתנים. פעם משחק כסאות מוזיקליים מוזר, פעם צפייה משותפת במערכון קאלט (כמעט כולם הכירו חוץ מהרוסייה). במפגש הרביעי הם היו כבר מגובשים, אם כי לא זכרו לגמרי את השמות של כולם. יוס כבר עמד בהפסקה בעמדת קפה ושיתף בשמחה את סיפורו האישי שהביא אותו לסדנא.

"ואז הגעתי לאיזה יובי אחד", תיאר יוס.

"רגע, איזה יובי? יובי-יובי?" שאל נהג המשאית כשיוס הגיע לתאר את עלילותיו בלשכה עם מר חסיד.

"נראה לי, אתה חותם באותה לשכה כמוני במרכז ספיר?" התעניין יוס.

"כן, כן!" התלהב נהג המשאית. "וואלה, אין על חסיד, אכבר גבר שבעולם!". הנהג התרגש והתחיל לגמור את ההלל על חסיד (במלעיל), איך הוא סידר לו ראיונות במקומות שלא חלם להגיע ועזר לו להירגע ולשלוט בעצבים שלו (אשתו והילדים מודים). יוס הקשיב בנימוס אבל ציין בסוף הנאום "אבל אתה פה, אתה לא עובד, אז מה הוא עזר?".

"וואלה, צודק, לא חשבתי על זה". הצטדק הנהג. "אבל חסיד דואג לי באופן אישי ומסדר לי את העניין עם הקצבה תמיד כשיש בעיות, ככה שמבחינת פרנסה בינתיים אני בסדר, אבל פייר, מכל שאר הבחינות דברים כאילו מתחילים להסתדר מאז שהתחלתי לעבוד איתו". יוס קצת תמה על בחירת המילים הזאת. "לעבוד איתו", הוא לא אמר "לחתום אצלו" או אפילו "לבקר אותו". בינתיים מה שהיה ביניהם זה חלופת פתקים ופחות ממשפט אחד של שיח. ההפסקה נגמרה והם המשיכו בקורס וסגרו קצוות. את הנהג הוא לא יפגוש יותר לעולם, למרות שאת קבוצת הווצאפ הוא שמר ולא העז לצאת ממנה גם לאחר זמן למרות שכבר הייתה מתה. סך הכול זה היה זיכרון מתוק.

כשחזר הביתה מהמפגש האחרון הוא היה במצב רוח טוב ואפילו חיוך קל היה על פניו. הטלפון צלצל. "מיטל מאנוטקס, מה נשמע?" אוהו. טוב שנזכרו. שחק אותה קול. "הכול טוב, איך אצלכם?" השיב יוס. "נהדר. אני מתקשרת לעדכן בקשר לראיון שעשית אצלנו." יוס הנהן בקולניות, כמה שאפשר להנהן בשיחת טלפון. "כרגע בחרנו להמשיך עם מועמד אחר, אבל נשמור את קורות החיים שלך ו…" בשלב זה מיטל המשיכה לדבר אבל יוס כבר לא הקשיב ונהיה לו פשוט שחור בעיניים ומלא מחשבות מטרידות, ובעיקר "מה לעזאזל" שחזר על עצמו. הוא התאפס על עצמו. "תודה על העדכון. מאוד חשוב לי לדעת למה התקבלה ההחלטה, כדי להשתפר בעתיד".

"אני לא בטוחה שאני יכולה לחשוף מידע פנימי". אמרה מיטל.

"ברור, אני לא ביקשתי מידע שכזה, התכוונתי לשאול רק את מה שאת יכולה לומר – כלומר באיזה שלב בתהליך הבנתם שזה לא זה". בום. זה היה שיעור אסרטיביות בשבוע השני. באמת למד משהו.

מיטל נפלה בפח. "הגעת ממש לסוף, עד לשלב ההמלצות, באמת היית מועמד טוב, אני מאחלת לך בהצלחה, ובאמת, נקרא לך כשתתפנה עוד משרה…" עוד בלה בלה.

השיחה הסתיימה והוא החל לשחזר. המלצות? למה שיפול על המלצות? הממליצים שלו הם חברים טובים ולא היו דופקים אותו, מה גם שהוא הממליץ שלהם אז לא היו מסתכנים. הוא וידא איתם והם אפילו לא קיבלו שיחה מאנוטקס. מה מה מה. מה קורה פה?

פרק 4

יום שני ויוס הגיע שוב ללשכה. כשניגש לקחת פתק שמע שיובי קורא מן האשנב שלו: "קורן! בוא בוא! לא צריך פתק!". הפעם ניצב לו כיסא בודד מול האשנב של יובי, ויוס היסס לרגע האם הוא אמור לשבת עליו או לא, בסוף התיישב. יובי היה לבוש באותו שבוע פחות ברשמיות. עם חולצת פולו לבנה קצרה, שחשפה מעט זרוע מוצקה. יובי לא התעניין בשלומו והם דילגו על סמול-טוק של "איך היה הקורס" או "מה אתה מחפש", שהרי היו כבר ליובי את כל הנתונים על יוס. יובי הציג כמה אופציות תעסוקה. רוב האופציות היו ליד מה שהוא חיפש או דרשו הסבה קלה. "זה מסע", קבע יובי. "ובסוף תבין מה חיפשת מההתחלה". יובי לקח עוד פתק צבעוני וכתב עליו את מספר הטלפון שלו. "תעדכן אותי אחרי כל ראיון שלך. אם אותו מקום זה הכיוון או לא. גם אם סתם בא לך לשתף בחווית ראיון קשה נוכל לחשוב ביחד איך לשפר עמדות". יוס הרהר על המינוח הזה של "לשפר עמדות" שכנראה הסגיר רקע צבאי כלשהו. יובי המשיך: "אם קבעו לך ראיון על היום של הלשכה, אל תדאג יותר מידי. רק תעדכן ואני אסדר את הפרטים והחתימות".

הם סימנו במרקר כמה מקומות מתוך הרשימה שיובי הדפיס מראש, ויוס יצא לדרך. הוא קבע ראיונות בכמה מקומות. הריאיון הראשון שנקבע לו היה באזור תעשייה, בין מסעדות פועלים ופנצ'ריות, שמה עמד איזה בניין משרדים נמוך, שבתוכו ישבה חברה קטנה. לא היו כוסות ממותגות במטבחון ולא ריח של לוונדר במעליות. המראיין היה מלא וקירח, חסר סבלנות, והתקיף את יוס בשאלות לא רלוונטיות בעליל. כשיצא מתח קו על שם החברה בדף הממורקר. יוס הרגיש מחויבות לעדכן את יובי בראיון הכושל, אם כי נלוותה למחויבות זו גם תחושת חוסר נוחות, מבוכה וקרינג'. הוא שלח הודעה, ויובי החזיר הודעה קולית, שהתחילה להתנגן אוטומטית בעודו נוסע באוטובוס. הוא מייד עצר בחרדה את ההודעה, חיבר אוזניות ושמע אותה. "תודה על העדכון…שמעתי על המראיין הזה שהוא קשוח ולא נעים…אתה לא לבד בזה" לחש קול מהאוזניות. הריאיון השני היה במגדל נוצץ, כמו שהוא הכיר, אבל בתחום עיסוק קרוב ולא מדויק. במבוא ההמתנה חיכו עוד כמה מועמדים והתפתחה שיחה על החברה ועל מקומות אחרים שהם התראיינו בהם. יוס התעניין והשתלב בשיחה. אחד תיאר כיצד מצא את החברה הזאת במקרה, אם כי היום אפשר להיכנס לקבוצות פרטיות ברשתות חברתיות ולמצוא הזדמנויות שוות בתחום. יוס החליף איתו פרטים (הוא נתן לו את האיות של שמו באנגלית, כי יש איזה שבעים דרכים לאיית "יהושע גמליאל") והלה הבטיח שיוסיף אותו לקבוצה ממש ממש טובה.

מן הריאיון הזה לא יצא כלום, אבל יוס המשיך לעדכן את יובי, ויובי היה עונה לו או מיד או אפילו בשעות הערב. היחסים איתו היו מוזרים מאוד. זמינות ותקשורת חברית למדי (קרא לו "אחי" לפעמים), אבל לא כזה שעכשיו מזמינים לעל-האש בסוף שבוע או שולחים תמונות של הילדים. יוס סמך עליו ונהנה שיש לו את מי לשתף בדרך הזאת. הוא גם סיפר לו שהוא מתראיין במקביל בעוד מקומות שמצא דרך הקבוצה ברשת החברתית. יובי אישר וראה בזה דבר מבורך סך הכול. ("רק לא להתפזר, כן? תבין מה אתה מחפש ולפי זה תבחר"). היחסים הקרובים עם יובי היו נוחים. הוא הפסיק להגיע ללשכה, גם אם לא היו לו ראיונות באותו יום, והקיצבה המשיכה להגיע.

פרק 5

"ניסיון האושר השלם", כדבריה של לאה גולדברג, הגיע בתום חודש וחצי. יוס ישב על הספה עם הלפטופ על בטנו והטלפון צלצל. "מדברת זיוה מחברת טרובל, מה שלומך?". למרות שבאותה תקופה כבר היה מתראיין בעיקר במקומות שמצא בעצמו, טרובל היה אחד מהמקומות שיובי ארגן לו והוא עדיין התראיין אצלם עד לראיונות המתקדמים. "אני שמחה להודיע לך באופן אישי שמאוד התרשמנו ממך ונשמח להציע לך חוזה, אשלח לך את הפרטים במייל". יוס לא ידע מה להרגיש. הוא לא ממש ציפה לעבוד שם והתראיין בקלילות לא מחייבת, אבל מצד שני פעם ראשונה הוא מקבל הצעה. הוא פתח את המייל והמשכורת המוצעת הייתה נמוכה יחסית לממוצע, סבירה אבל מאכזבת. צריך לחשוב על זה. הוא סגר את המייל ומתוך הרגל נכנס לרשת החברתית לקבוצה הפרטית של העבודות. הודעה חדשה הופיעה בקבוצה מאת מיטל לויתן – משרה פתוחה באנוטקס. זאת מיטל הזאת מההמלצות, וזאת המשרה בדיוק ש"התקדמו עם מועמד אחר". בטח הוא ויתר או משהו. הוא מיהר להתקשר למיטל ולשאול אם עדיין רלוונטי. היא ענתה ולקח לה כמה שניות להיזכר מי הוא ובסוף נזכרה. "אה כן. תקשיב", אמרה, "כבר עברת את הראיונות המקצועיים, אז אולי נרצה לזמן אותך לעוד ראיון אחרון. איך אתה בשני?". הוא קבע איתה. זאת משרת חלומותיו והוא לא יוותר על זה.

רגע, אבל מה עם טרובל? אולי כדאי פשוט לדחות אותם? או שעדיף ציפור ביד משתיים שפוסחות על העץ? טוב, בשביל זה יש את יובי, יהיה נחמד להתייעץ ולעדכן אותו. הוא שלח הודעה קולית שהוא זקוק להתייעצות וישמח לשיחה קצרה. יובי התקשר עליו כעבור שעה. "תיקח את ההצעה מטרובל", אמר בנחרצות אחרי שיוס תיאר באריכות את תשוקתו לאנוטקס. "מה זאת אומרת? אבל אנוטקס זה בדיוק מה שאני טוב בו, זאת עבודה קבועה, מקום להתפתח, אחלה משכורת. נכון שיש הצעה ביד אבל לך תדע מה זה שווה". ניסה לתרץ יוס.

– "טרובל זאת מקום שאני סידרתי לך, ולכן אתה צריך לקבל אותה. זה מה שמתאים לך מבחינת יכולת וניסיון, היא נתפרה למידות שלך לפי ההיכרות שלי איתך."

– "אני חולק עליך, יובי. נראה לי ש…"

– "תקשיב מותק". קטע אותו יובי בנחרצות. "אם לא תקבל את ההצעה מטרובל אנחנו מפסיקים לעבוד ביחד. לא תקבל יותר את קצבת השלמת ההכנסה ותישאר בלי כלום ביד".

– "לא הגעתי אליך או ללשכה כדי לקבל קצבת אבטלה!" התפרץ יוס. "הגעתי כדי למצוא עבודה. ופה אתה לא מועיל לי. אתה חושב שהתפקיד שלי הוא למצוא לך תעסוקה או להיות עוד נקודת הצלחה עבורך בלשכה האפורה המשעממת שלך? אז יש לי חדשות, אני רוצה לעבוד במשהו שיועיל לי, יועיל לעולם, יעסיק אותי בשמחה יום יום, ולא אכפת לי מה זה עושה לך". יוס רתח מזעם.

– "מצטער שאתה חושב ככה." אמר יובי בטון דידקטי ולא מתנצל או מצטער בכלל.

– "טוב אז זה ככה."

– "טוב".

– "ביי". אמר יוס וניתק.

הוא זרק את הטלפון ונשכב שוב על הספה. נסער כולו וכועס. הוא לקח את הלפטופ ונכנס לרשת החברתית לנקות קצת את הראש. פתאום ב"חברים מוצעים" עלה לו פרצוף מוכר. זכי משה, המדריך המצחיק הזה מהקורס. הוא שלח לו הצעת חברות, שאושרה לאחר כמה שעות.

פרק 6

יוס קם מאוחר ביום למחרת. לא היה לו חשק לכולם. עדיין נסער מהשיחה הקשה עם יובי, ועדיין מבולבל ותוהה מה כדאי לו לעשות עם ההצעה התלויה מטרובל והריאיון באנוטקס. הוא בחש קפה נמס במטבח בעודו גולל בטלפון. הוא ראה את האישור של החבר החדש לו, זכי, והתחיל לחטט לו קצת בפרופיל. ברשימת החברים של זכי הופיע תמונתו של יובי חסיד. יוס נכנס וגילה שהפרופיל היה חסום לו מקודם, אבל בגלל שיש להם חברים משותפים עכשיו (תודה זכי), הוא יכול לגלות על יובי המסתורי הזה קצת יותר. אבל אולי עדיף שהוא לא היה מגלה מה שגילה.

מלבד היותו חובב גלישה (כנראה משם הכושר), יובי עבד כמה שנים באנוטקס בתוך יועץ משאבי אנוש. לפי מה שכתוב, הוא עבד יחד עם מיטל לויתן שהייתה חברה שלו ברשת וגם כתבה עליו המלצה חמה. הוא הקים יחד עם זכי את חברת ההדרכה שבה עשה את הקורס. הוא גם עבר בהרבה מקומות שהוא שלח אותו להתראיין, באופן מחשיד למדי. וטרובל? הוא והמנכ"ל למדו יחד באותו תיכון ושירתו באותה יחידה.

כל הנקודות התחברו, חשב לעצמו יוס. יובי הוא הממליץ האלמוני שסיכל את המועמדות שלו באנוטקס. את הקורס המטופש הזה יוס עשה רק כי בטח הוא יובי מקבל כסף מכל תלמיד שלהם, וטרובל היא בטח התערבות או סתם קומבינה של יובי עם המנכ"ל. תחושת הזעם שיוס הרגיש כלפי יובי אתמול התחלפה בעלבון ובגידה. כל החיוכים וכל ההודעות ששלח, הכול הכול, הרגיש לו רמאות. באותו רגע החליט שני דברים. אחד, הוא רצה להתעמת עם יובי בנוגע לכל מה שגילה. שתיים, הוא הולך לראיון באנוטקס ומוותר על ההצעה המעליבה מטרובל. גם אם היא לא מעליבה, גם אם זאת ההצעה של החיים שלו, גם אם הוא לא יעבוד באנוטקס עוד אלפיים שנה, הוא יעשה דווקא ליובי החוצפן הזה. הוא לא יהיה פיון שלו.

יוס התקשר ליובי. לא ענה. המנוי לא זמין. הוא שלח לו הודעה קצרה וכועסת "אנחנו צריכים לדבר". וי אחד הופיע – הוא אפילו לא קיבל את ההודעה. יוס התעצבן מההעלמות הזאת. בטח חסם אותו. פחדן. הוא שלח הודעה לזיוה שהוא מוותר על ההצעה, והחל להתכונן לראיון באנוטקס.

פרק 7

לאחר כשבועיים יוס הגיע ליום הקליטה החגיגי שלו באנוטקס. הוא קיבל תג עובד, כרטיס מזון ומחשב חדיש. החברים במשרד היו נחמדים והמליצו לו על מסעדות טובות באזור. הוא ידע שהוא עשה את ההחלטה הנכונה, אבל עדיין הדרך שבה היא נעשתה הותירה בו רושם מר מעט. המנהל שלו עשה לו סיבוב במשרד והם הגיעו למשרד משאבי אנוש, שם פגש את מיטל. היא קמה להגיד שלום לעובד החדש והוא הביט במשרדה המצוחצח. על השולחן נצבה תמונה שלה ושל יובי מחובקים חיבוק קולגי-חברי, ומחויכים מאוד. מיטל הבחינה שיוס מסתכל על התמונה בעניין.

– "אתה מכיר את הממזר הזה?" חייכה מיטל ליוס.

– "למה ממזר?" יוס היתמם, כמתכוון להוציא קצת רכילות עליו.

– "הוא לימד אותי הרבה. הבין איך לעבוד עם אנשים ואיך להניע אותם. היו לו שיטות עבודה, איך לומר, לא אורתודוקסיות. בגלל זה הוא לא שרד במקום אחד יותר מדי. כל הזמן בתנועה". מיטל דיברה בנוסטלגיות.

– "אתם בקשר?"

– "מידי פעם, בחגים בעיקר להגיד חג שמח, אתה יודע".

יוס הנהן.

– "האמת שדיברנו לא מזמן, ממש לפני כמה ימים. יצא לנו במקרה". נזכרה מיטל. "דיברנו עליך".

יוס עשה מבט מופתע אבל מסוקרן מאוד.

– "בדרך כלל אנחנו לא מדברים על ענייני עבודה, וגם אני לא מספרת לו על מרואיינים, זה לא אתי מבחינתי. אבל הוא אמר שמגיע אלינו בחור מוכשר מאוד בשם יוס קורן, אז הנחתי שאתם מכירים. אמר דברים טובים עליך". מיטל צחקה מעט, "קרא לך "מאמי" – ממש הייתם קרובים, הא?".

יוס היה נבוך מעט. איך יובי יכול היה לדעת שהוא חתם שם? הוא לא דיבר איתו מאז המריבה הגדולה. ואולי לא היה צריך לומר לו כלום, הוא פשוט כבר הכיר אותו טוב מספיק כדי לדעת שהוא יחתום, רק היה צריך להפעיל קצת לחץ נגדי. יוס פנה לבוס שלו שעמד בצד המשרד של מיטל. "אני אצטרך באופן חד פעמי להגיע טיפה מאוחר ביום שני הקרוב, מקווה שזה בסדר".

"בסדר מבחינתי אם עלה כזה צורך". המנהל אישר בקורקטיות, והמשיך הלאה במסדרון.






