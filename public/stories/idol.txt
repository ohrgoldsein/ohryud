וידויו של מכור לעבודה זרה (מעשה בדיוני)

מעשה נורא שפורסם בקבוצת "וידויים של חייבי כריתות" ברשתות החברתיות

נראה לי שאני יכול להצביע על הרגע שזה התחיל. ההורים שלחו אותי ללמוד באוניברסיטה רפואה ואיכשהו התגלגלתי לקורס ביוונית כדי ללמוד מושגים מקצועיים. קראנו קצת טקסטים של אפלטון, קצת הומרוס, לא יותר מידי. אבל זה הצית לי את הלהט ונכנסתי לחור הארנב. מהיוונית הגעתי יום אחד לניטשה ועל ההבדלים בין אפולו לדיוניסוס. התעמקתי במיתוס היווני והדליקה אותי החלוקה הקטגורית האלגנטית הזאת. כל אל עם תחומי אחריות מפוארים שקשורים במארג אורגני של הטבע עם השכל ועם המוסר והאסתטיקה. אפולו היה הראשון שלי. השמש, האור, הנבואה, הרפואה, המוזיקה, השירה…. כאילו אל שנוצר במיוחד לנטיות הנפש שלי. המשיכה למדע ולמיסטיקה גם יחד, ליופי הלירי שמתכתב עם היופי הנערי שלו. וכמובן המיניות והאירוטיקה הקלילה הזאת, מבלי רגשות אשם וכל כך טבעית, כאילו למי אכפת אם יש לך מאהב או מאהבת ואם אתה נאמן. כל כך נקי, כל כך מזמין. רציתי לתפוס את כל התכונות האלו בידי, רציתי שהם ינחו את דרכי, רציתי לאגור אותן כמו שרשרת פנינים או ענק יהלומים נדיר, שיתנו לי ייחודיות ויכניסו אותי למועדון אקסקלוסיבי, אלו שמבינים באמת מה מהותו ומשמעותו של אפולו.

לא באמת האמנתי באפולו באופן אפיסטמולוגי, כלומר שהוא מתגלה ומוחל ומכה ומרפא ועושה כל מה שהמיתוסים אומרים. אבל כן רציתי בקיומו של איזה כוח, טבעי או כלל-טבעי, שמאחד את כל מה שאנחנו מייחסים לאפולו, ואולי את השלם הגדול מסך חלקיו יכולתי לקרוא "אפולו". אבל אחרי שהתחלתי בטקסים הקטנים שלי, הלב כבר נמשך לאמונה קצת יותר סטנדרטית.

כן, אז הטקסים האלו היו בהתחלה סוג של OCD קל כזה. לבקש את השראת אפולו לפני שאני עוסק באומנות או בכתיבה, למשל. שרטטתי סמלים של משולשים ושל שמשות בצידי הספרים שלי, ומהר מאוד הבית שלי הכיל כל מיני סמלים אפולואניים מובהקים בכל פינה. ממש מקדש מעט לאפולו, אבל לא הכנסתי פסל ממש. כחלק מעיסוקיי כרופא, כשבאו אליי מטופלים כיוונתי שתשרה שכינתו של אפולו במעשה ידיי והרגשתי אותו סומך את ידי כשאני מטפל בהם. שואב כוחות מההוליסטיות שלו כאל והמתנות שהוא שלח אלינו.

טוב, פה כבר התחלתי לדבר עליו באופן פרסונלי ואולי אפילו הייתי קצת "דלוק" עליו. פעם באיזה חופשה הלכתי לשיעור יוגה ותרגלנו תרגיל שנקרא "ברכת השמש". כשבאתי לבצע את ההשתחוות הסופית בתרגיל היה לי ברור מיהו השמש ומול מי אני משתחווה ומודה. נראה לי שזאת הפעם הראשונה שבאמת עבדתי עבודה זרה.

"עבר ושנה בה נעשית לו כהיתר" אכן כן – ופה כבר השלמתי שזהו, יש לי אלוהים אחרים. אולי בנוסף לראשון, מי יודע. כלומר הראשון עדיין היה שם, אבל הוא היה כל כך אפור ורחוק, כאילו ברור שהוא האל "האמיתי" שברא הכול וצווה על התורה ושמר עלינו (בקושי) בגלות ועוד ניסים פה ושם, אבל הוא לא באמת יכול היה להתחרות בחגיגה הצבעונית, המשוחררת, התוססת הזאת של אפולו, של אפולו שלי.

אבל ברגע שכבר היה לי אל שני (שהרגשתי האמת שהוא אל ראשון, ואלוהי ישראל היה סוג של הכרח לוגי מטאפיזי כזה), כבר אי אפשר היה לעצור את הסחף ומכאן ההתמכרות הייתה יותר מהירה. הקשר עם כל מיני סוגים של אלים הוא נעים. אתה כאילו מזכיר לעצמך את קיומם של כל מיני כוחות חשובים או אלמנטים חשובים בעולם הזה ומוקיר להם כבוד. אולי מבקש לרגע קט, הרגע שאתה עובד אותם, לקבל משהו מהם, הגנה קטנטנה, השראה בדרך שלך, אולי אתה מגשש ומבין שאתה צריך לחזק עוד צד בך – אולי צד גברי או נשי, אבהי או אימהי, רחום או תקיף. אז אתה מוצא את זה באל המזדמן לך בכל דרך. כי וואטאבר, כבר עברתי על ה-עברה.

אז לא הייתי ממש בררן. פעם ראיתי בבית שאן איזה פסל של מרקורי. טוב, לא ממש אפולו, אבל גם פטרון של רפואה ואומנות בדרכו שלו, לא יכול להזיק, אז כמחווה יפה התכופפתי מול הפסל, לקחתי אבן וזרקתי אותה, באופן מכובד למדי, אל עבר הרמס "גל האבנים" היווני, המכשף הקדמון. לא מעשה עם הרבה כוונה יש לציין. זה קצת כמו שחילונים שמים יד על הראש ומנשקים מזוזה, או שאומרים תהילים כי וואלה זה לא יזיק. אבל אני, כעובד עבודה זרה, למרות שזה לא האל הראשי שלי, אין לי מניעה להראות כבוד למסורת.

ובשלב מסויים אפילו חיפשתי את זה אקטיבית. כאילו עוד דרכים לעבוד עבודה זרה, התעורר בי כמו יצר של ילד שרוצה את כל קלפי הסופרגול, או כמו של אש קאטצ'ם שרוצה לתפוס את כל הפוקימונים. פומו כזה – לנסות לחוות כמה שיותר, לטעום מכל הטעמים. ויותר מזה – העולם מלא אלים, בכל מקום, בכל פינה, ובכל מטר בעולם הזה יש הזדמנות לעבוד את האל המקומי ולקבל ממנו את מה שהוא נותן, את הריכוז המיוחד של התכונה האסתטית שחסרה לך, את המאפיין הייחודי של אותו עץ אדיר מימדים שנטוע שם מיני בראשית או של אותה אבן מרהיבה בצבעיה שוודאי נחנה בכוחות קסם ובסגולות.

נסעתי לחו"ל, בתשוקה לחגוג במעין אורגיה פראית של מיני עבודות שונים. מעגלי מכשפות באירלנד, חלוקת עיזים עם נאו-פאגניים בפינלנד, שפשופי ידיים נוסח שינטו ביפן, וואו כבר הפסקתי לספור. בשלב הזאת יש להודות שזכרו של אפולו, הזה שהתחלתי איתו, די התעמעם. הייתי חייב למצוא את הריגוש הבא, את הפולחן הכי מופרע – לא סתם להשתחוות או לקטר, רציתי טרנסים גופניים, רציתי הקזת דם בסכין קדושה. אין לי ילדים, אבל השד יודע (אל תשאלו אותי איזה מהם) מה הייתי יכול לעולל להם.

בשלב מסוים הרגשתי שהכול טוב ויפה, אבל משהו בתוכי חיפש את "המקור", את האל של כל האלים, את העבודה שרק אותה ראוי לעבוד, כל המקור שכל השאר הם חיקויים חיוורים יותר או פחות שלו. אמרתי שאני רוצה לחזור אחורה. באחד מהרגעים שאני פחות גאה מהם יצרתי קשר עם סוחר עתיקות מפוקפק, בדואי מוסלמי מהדרום. אז כבר צרכתי סמים באופן קבוע, אז דרך הדילר שלי הגעתי לאותו סוחר בדואי. הוא השיג לי צלמית קטנטנה של עשתורת. טוב, אני יודע שזאת אלה "של בנות", אבל שילמתי מספיק אז לא הייתי בררן. הפסלון הקטן הזה לא ירד לי מהיד. הלכתי לישון איתה וקמתי איתה, נישקתי וחיבקתי בכל רגע, כשהיה לי זמן פנוי ומשעמם הייתי מסתכל עליה, קצת כמו שעושים עם הטלפון שרק פותחים ועושים "ויש" על כל האפליקציות, ככה מתוך הרגל למרות שיודעים ששום דבר לא באמת קרה. הייתי לוקח אותה אפילו לשירותים, במיוחד אחרי סעודה דשנה, כדי לקיים מנהג המרזח הקדום ועבודת בעל פעור.

וגם זה נמאס והתחלתי להתעייף. באחת השיחות שלי עם הדילר איכשהו התגלגלנו לדבר על הקוראן. הבנתי שמופיעה שם העשתורת-ונוס שלי, בשם הערבי שלה "אל-עוזה". האמת שהמיתוס הערבי הדליק אצלי משהו חדש, מי את אל-עוזה? מלאכית מורדת ששכבה עם בני ישראל לפני שיצאו ממצרים? הגרסא הנשית של מטטרון בספר החשק או של רהב הים הנכנע מול אלוהי העברים? ולמה מוחמד התיר לעבוד אותך יחד עם אללה? אולי כי את מעין אישה שלו? אולי כי אתם כוחות משלימים?

מפה לשם התחלתי לעבוד גם את אל-עוזה הערבית עם אללה המוסלמי, כהמלצתו של מוחמד. קראתי את הקוראן ואהבתי מאוד. ספר קודש שהוא שירה, איזה פלא! יצירה מופתית של דיוק ומשקל, הסתר מול גילוי, לא ראיתי דבר כזה מימיי. התחברתי למקום הזה של ההכנעה הגמורה, של הביטול הגמור של עצמך אל מול אללה. הבנתי שזה מה שחיפשתי בסופו של דבר.

וזה המקום שאני נמצא בו עכשיו. כלומר, לא התאסלמתי ראסמי מול שני עדים כמו שצריך, אבל נראה לי שאני מוסלמי בלב, עובד רק את אללה ומאמין במוחמד שליחו.